---
id: home
blueprint: pages
title: 'Δημήτρης Αρμάος'
template: home
author: f5da7a42-9c6e-494f-b9e0-7cea2a72ef91
updated_by: 1efd0116-a539-4ffd-85b7-6bfe662e5c3a
updated_at: 1670586893
---
## Α.ΒΙΟΓΡΑΦΙΚΑ
![](assets/images/dimitris-bio-pic.jpg)
Ὁ Δημήτρης Ἀρμάος γεννήθηκε στὴν Ἄμφισσα στὶς 3 Αὐγούστου 1959. Τὸ 1969, γιὰ πολιτικοὺς λόγους, ὁ κουμμουνιστὴς πατέρας του (τηλεγραφητής στὸ ἀντάρτικο) παίρνει δυσμενὴ μετάθεση στὴν Νεάπολη Λασιθίου, στὴν Κρήτη. Ἡ οικογένεια διαμένει ἐκεῖ δύο περίπου χρόνια. Τὸ 1972 ἐγκαθίσταται στὴν Ἀθήνα, στὸν Δῆμο Ζωγράφου. Ὁ Ἁρμάος φοιτᾶ στὸ 2ο Γυμνάσιο καὶ Λύκειο τῆς περιοχῆς. Ὅταν τὸν Μάιο τοῦ 1976 ξεσποῦν ἔντονες διαδηλώσεις στὸ κέντρο τῆς Ἀθήνας, συλλαμβάνεται (μαζὶ μὲ ἄλλους 34) μὲ τὸ ἐνοχοποιητικὸ στοιχεῖο ἑνὸς χαρτοκόπτη ποὺ βρέθηκε στὴν τσάντα του μὲ τὰ βιβλία τοῦ φροντιστηρίου (τὸν χρησιμοποιοῦσε γιὰ νὰ κόβει τὰ λογοτεχνικὰ βιβλία ποὺ διἀβαζε στὴ διἀρκεια τῶν διαδρομῶν μὲ τὸ ἀστικὸ λεωφορεῖο). Παρὰ τὴν ἀθωωτικὴ ἀπόφαση τοῦ δικαστηρίου (βλ. Ἐλευθεροτυπία στις 25/8/1976 με τίτλο: ΑΠΟΛΟΓΙΣΜΟΣ ΠΡΟΒΟΚΑΤΣΙΑΣ), ἡ μία ἑβδομάδα στὴ φυλακή στάθηκε ἀφορμὴ ἀλλαγῆς προσανατολισμοῦ στὴ ζωή του. Ἐγκατέλειψε τὴν ἰδέα γιὰ σπουδὲς στὴν ἰατρική, κι ἔφυγε γιὰ σπουδὲς νεοελληνικῆς φιλολογίας στὴν Ἰταλία. Μετὰ ἀπὸ ἕναν πρῶτο κύκλο σπουδῶν στὴ Σιένα καὶ τὴ Ρώμη, ὁλοκλήρωσε τὶς σπουδές του στὴν Ἀθήνα, ὅπου ἀργότερα καὶ τὸ διδακτορικό του μὲ ὑποτροφία τοῦ ΙΚΥ. 
Ὁ Ἀρμάος, ὡς μαθητὴς τῆς Γ΄τάξης Λυκείου, τὸν Δεκέμβριο τοῦ 1976, γνωρίζει στὸ σχολεῖο τὴ νεαρὴ φιλόλογο, ἀναπληρώτρια καθηγήτρια Ζωή Μπέλλα. Μαζί θα διανύσουν μια πορεία ζωής σαράντα σχεδόν χρόνων, θα συγγράψουν ἀπὸ κοινοῦ δοκίμια κριτικῆς γιὰ λογοτεχνικὰ κείμενα, σχολικὰ ἐγχειρἰδια, μεταφράσεις, καὶ θὰ ἀποκτήσουν δύο γιούς, τὸν Κωνσταντίνο (1985) καὶ τὸν Πτολεμαῖο (1993).

Ἀπὸ τὸ 1989, ἀλλὰ καὶ μετὰ τὸ 1996, ὁπότε καὶ ἐργάστηκε ὡς φιλόλογος σὲ σχολεῖα τῆς Ἀθήνας καὶ τῆς Ἄμφισσας), στὸ Ἀρσάκειο, σὲ διάφορα νυχτερινά, στὸ 2ο Πειραματικὸ Ἀμπελοκήπων, παράλληλα ἐργαζόταν, τὶς περισσότερες φορὲς ἐθελοντικά, καὶ ὡς ἐπιμελητὴς ἐκδόσεων σὲ πολλοὺς ἐκδοτικοὺς οἴκους, ἢ ἔκανε ἐπιμέλειες σὲ βιβλία φίλων του (στὰ περισσὀτερα μάλιστα δὲν ἔβαζε τὸ ὄνομά του). Ἐργαζόταν μὲ ἀκατάπαυστους ρυθμούς, βλέποντας στὶς ἐκδόσεις ἕνα μεγάλο σχέδιο γιὰ τὸν πολιτισμό. Ἡ βασικότερη συνεργασία του πάντως σ’ αὐτὸ τὸν χῶρο ἦταν μὲ τὸν ἐκδοτικὸ οἶκο Gutenberg, ὅπου ὡς ὑπεύθυνος τοῦ λογοτεχνικοῦ προγράμματος ὣς τὸ 1994 σχεδίασε μεγάλες λογοτεχνικὲς σειρὲς μὲ ἐμβληματικότερη τὴ σειρὰ κλασικῶν ἔργων Orbis Literae, που συνεχίζει τὴν πορεία της μέχρι σήμερα. 

Τὸ 1994 ἀποφασίζει νὰ ἐργαστεῖ ὡς καθηγητὴς στὴ Μέση Ἐκπαίδευση, ἀρχικὰ στὸ Ἀρσάκειο καὶ μετὰ σὲ νυχτερινὰ σχολεῖα τῆς Ἀθήνας, στὸ Λύκειο τῆς Ἄμφισσας καὶ τέλος στὸ 2ο Πειραματικὸ Λύκειο Ἀθήνας. Συγχρόνως συνεργάζεται μὲ πολλὰ περιοδικὰ ὅπου δημοσιεύει ποιήματά του, ἀλλὰ καὶ μὲ τὸν Gutenberg καὶ ἄλλους ἐκδοτικοὺς οἴκους μὲ ἐπιμέλειες βιβλίων.
Τὸ 2014 παραιτεῖται ἀπὀ τὴν Ἐκπαίδευση, ἀπογοητευμένος ἀπὸ τὰ ἐκπαιδευτικὰ δρώμενα καὶ ἀδιέξοδα, καὶ ἐπανέρχεται στὸν Gutenberg μὲ στόχο τὴν ἐκκίνηση ἑνός πολὺ φιλόδοξου λογοτεχνικοῦ προγράμματος: τὴ δυναμικὴ συνέχιση τῆς Orbis Literae καὶ τὸ ξεκίνημα μιᾶς νέας σειρᾶς, τῆς Aldina. Καταρτίζει τὸ πρόγραμμα καὶ τῶν δὐο σειρῶν μὲ περισσότερους ἀπὸ 200 τίτλους γιὰ τὴν καθεμιά. Δὲν προλαβαίνει νὰ ἐπιμεληθεῖ κανένα ἔργο. Χτυπημένος ἀπὸ τὸν καρκίνο, φεύγει στις 31 Μαίου 2015.  

## Β. Ε Ρ Γ Ο 
### Ποίηση
* Ποιήματα, Ι (1975-1978), αὐτοέκδοση, 1979
 
* Ἄσπρο Γεράκι: Σελίδες Ἡμερολογίου [ποιήματα], Gutenberg, 1983

* Ποιήματα, ΙΙ (1979-1984), Gutenberg, 1985

* Βίαιες Ἐντυπώσεις τῶν Ἐτῶν 1975-2007: Βιβλίο Στίχων, Προμετωπίδα καὶ Δώδεκα Σχέδια τοῦ Ἀλέξη Ταμπουρᾶ, ῞Υψιλον/βιβλία (συγκεντρωτικὴ ἔκδοση), 2009.

### Μελέτες - Ἀρθρογραφία
*   Ἡ Προσφορὰ τῆς Ξεριζωμένης Καρδιᾶς: Προϊστορία καὶ Λειτουργία τοῦ Θέματος στὴν Ἐρωφίλη τοῦ Χορτάτση. Διδακτορικὴ Διατριβή, Gutenberg, 2011

*   Ἡ Ὁμιλοῦσα Κεφαλὴ στὴν Ἔξοδο τοῦ Ὀρφικοῦ Μύθου: Ἐνατένιση μιᾶς Πτυχῆς ἀπὸ τὴ Λογοτεχνικὴ Τύχη τοῦ Ὀρφέα σὲ Συνάρτηση μὲ Κάποιες ἀπὸ τὶς Εἰκαστικές της Ἀποτυπώσεις στοὺς Νεότερους Κυρίως Χρόνους, Gutenberg, 2011.

*   Ἡ ἀρθρογραφία του, γιὰ λογοτεχνικά, πολιτικὰ καὶ ἐκπαιδευτικὰ θέματα, ἀριθμεῖ δεκάδες τίτλους σὲ περιοδικὰ καὶ ἐφημερίδες (παρουσιάσεις βιβλίων καὶ κριτικές γιὰ λογοτεχνικά, φιλολογικὰ καὶ ἐκπαιδευτικὰ θέματα, καθὼς καὶ εἰσαγωγὲς ἢ ἐπίμετρα σὲ πολλὰ βιβλία). 

### Μεταφράσεις 
Erich Αuerbach, Ὁ Μπωντλαίρ, τὰ Ἄνθη τοῦ Κακοῦ καὶ τὸ Ὕψος: Δοκίμιο, ἐκδ. Καρανάση, 1984
Giorgio Agamben, Χρόνος καὶ Ἱστορία: Κριτικὴ τοῦ Στιγμιαίου καὶ τοῦ Συνεχοῦς, «Ἴνδικτος», 2003.

Πολλὲς μεταφράσεις του ἔχουν δημοσιευθεῖ σὲ περιοδικά.

### Ἐκπαιδευτικά
Τὸ 1980, μὲ τὸ φ.ψ. Δημήτρης Πτολεμαίου καὶ σὲ συνεργασία μὲ τὴ σύντροφό του Ζωή Μπέλλα, ἐπιχειροῦν ἕνα τεράστιο συγγραφικὸ ἐγχείρημα, τὰ Κείμενα Νεοελληνικῆς Λογοτεχνίας, ἕνα τετράτομο ἔργο γιὰ τὴ διδασκαλία τοῦ μαθήματος της λογοτεχνίας μέσα ἀπὸ σύγχρονες ἑρμηνευτικὲς θεωρίες, ποὺ ἔδωσε στοὺς φιλολόγους τὸ πλέον σύγχρονο και συστηματικὸ ὁδηγό γιὰ τὸ μάθημα.

Ἐπίσης ἦταν μέλος τῆς ὁμάδας ποὺ συνέταξε τὸ βιβλίο Νεοελληνικὴ Λογοτεχνία γιὰ τὶς Κατευθύνσεις τῆς Γ΄ Λυκείου (1999), καθὼς καὶ το βιβλίο Κείμενα Νεοελληνικῆς Λογοτεχνίας Γυμνασίου-Λυκείου: Βιβλίο τοῦ Καθηγητῆ.

Ὁ κατάλογος θὰ μάκραινε πολὺ ἂν ἀναφέραμε τὰ ἄρθρα του σχετικὰ μὲ τη διδασκαλία λογοτεχνικῶν κειμένων (ἐνδεικτικά: «Διονύσιος Σολωμός, Ὁ Κρητικός: Εἰσήγηση γιὰ τὴ διδασκαλία τοῦ ποιήματος»: Νέα Παιδεία, ἔτ. 23., ἀρ. 91, Καλοκαίρι, σσ. 55-66). 
Τὴν ἀγωνία του γιὰ τὴν τύχη τοῦ μαθήματος τῆς λογοτεχνίας ἀνέπτυξε μὲ τὸ φ.ψ. Δημήτρης Πτολεμαίου στο τομίδιο Ἤθη Ἑρμηνευτικά, Ἤθη Διδακτικά: Κείμενα ἐμβόλιμα σ’ ἕνα ὑπόμνημα γιὰ τὴ λογοτεχνία στὴν ἑλληνικὴ Μέση Ἐκπαίδευση λήγοντος τοῦ εἰκοστοῦ αἰώνα, Ὕψιλον/βιβλία (1999). Επίσης σὲ ἄρθρα του, ὅπως: «Πρῶτες ἐκτιμήσεις καὶ εἰσηγήσεις γιὰ τὸ μάθημα τῆς λογοτεχνίας στὴ Μέση Ἐκπαίδευση: Πρόγραμμα Σπουδῶν καὶ Βιβλία (Ἀποσπάσματα ἀπὸ μιὰ ἐπιστολὴ καὶ μιὰ ὁμιλία)»: Τετράμηνα, ἀρ. 62-64.

Κι ἀκόμα: Δημήτρης Πτολεμαίου, «Ἐνάντια στὴν αἰσιοδοξία: Ἡ Λογοτεχνία σὲ “Πρόγραμμα σπουδῶν” γιὰ μία σχολικὴ τάξη»: Φιλόλογος [Θεσσαλονίκη], τ. 35., ἀρ. 148 [ἀφιέρωμα στὰ νέα προγράμματα σπουδῶν] (Ἀπρίλιος-Ἰούνιος), σσ. 194-206.

### Ἐκδοτικά
Ἠ ἐνασχόλησή του μὲ τὴν ἐκδοτική (συνεργασίες μὲ διάφορους ἐκδοτικοὺς οἴκους: διορθώσεις κι ἐπιμέλειες κειμένων), ὑπῆρξε σταθερὴ άπὸ τὸ 1985 καὶ ὣς τὸ τέλος τῆς ζωῆς του. Ἡ συνεισφορά του στὴν πραγματοποίηση τοῦ ἐκδοτικοῦ προγράμματος στὸν Gutenberg, πέραν τῶν εἰσηγήσεων καὶ τοῦ σχεδιασμοῦ, ἐκτείνεται καὶ στὴν ὅλη τυποτεχνικὴ ἐμφάνιση τῶν ἔργων (μερικὰ ἀπὸ τὰ ὁποῖα καὶ σελιδοποίησε), στὴν ἐπιμέλεια, συχνὰ καὶ στὴ φροντίδα γιὰ τὶς διαφημιστικὲς καταχωρίσεις ἢ τὶς μακέτες τῶν ἐξωφύλλων. 

Κατὰ τὴν πρώτη συνεργασία του με τον Gutenberg ὀργάνωσε καὶ ἐπιμελήθηκε τὶς σειρές: «Λογοτεχνία γιὰ Νέους», Ἑορταστικὴ Ἀνθολογία Διηγήματος, «Ἰδέες καὶ Συστήματα», «Orbis Literæ», «Ἀρχεῖο Θεωρητικῆς Παιδείας», «Μικρὴ Παγκόσμια Βιβλιοθήκη», «Τὸ Μυστικὸ καὶ τὸ Παράδειγμα», «Γλωσσολογικὴ Βιβλιοθήκη». Τὰ ἔργα αὐτὰ ὑποστήριξε (κατὰ περίπτωση) μὲ σύνταξη ἐπισημειώσεων, καταρτίσεις εὑρετηρίων, ἀνθολογήσεις κριτικογραφίας, προσθῆκες βιβλιογραφιῶν κ.ἄ.

Παράλληλα εἶχε συνεργασία καὶ μὲ ἄλλους ἐκδοτικοὺς οἴκους, λ.χ. μὲ τὸν Καστανιώτη (ὅπου συνεργάστηκε μὲ τὸν Κωστὴ Παπαγιώργη γιὰ κειμενικὲς καὶ τυπογραφικὲς ἐπιμέλειες φιλοσοφικῶν κειμένων), τὶς ἐκδόσεις ῞Υψιλον/βιβλία, Μαΐστρος, Polaris-Multimedia καὶ Ἴνδικτος (ὑπεύθυνος τῆς σειρᾶς «Ἔδικτα τῆς Ἰνδίκτου»)...