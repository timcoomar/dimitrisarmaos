---
id: 5182d3aa-23bb-4f5d-8087-ee5a90a620c6
blueprint: poetry
title: 'RES EXTENSA'
updated_by: 1efd0116-a539-4ffd-85b7-6bfe662e5c3a
updated_at: 1670598988
---
&ensp; _ΠΟΛΗ δὲν εἶναι ἡ μουσική της
&ensp; ῾Η ἐδαφικὴ μορφολογία ὁ οὐρανός της
&ensp; Μὰ λίγο οἱ ἄνθρωποι &emsp; τὰ κτήρια πιθανόν
&ensp; Καὶ πάνω ἀπ᾿ ὅλα οἱ δρόμοι ποὺ μιμοῦνται τὴν πατρίδα
&ensp; Τίποτα περιττὸ δὲν προλαβαίνεις &emsp; μήδ᾿ ἐγὼ
&ensp; Ν᾿ ἀποκομίσω ἐντυπώσεις τοὺς περπάτησα
&ensp; Μὰ γιὰ νὰ φέρω σὲ λογαριασμὸ ἄσκοπες μέριμνες
&ensp; Πλησίον ἢ ἐραστὴς ἢ πινελιά (μὲ μαῦρο) τοῦ Σευςατ
&ensp; Καὶ γεύτηκα τὸ φευγαλέο ποὺ ζημιώνει ποὺ δαγκώνει
&ensp; Σπασμένα ὁδοστρώματα κι ἀνώμαλους κυβόλιθους
&ensp; Λωρίδες παραμερισμένες ἀπὸ ξαφνικὲς τροχοπεδήσεις_

&ensp; Χαζέψαν τόσοι πάνω ἢ δίπλα τους &emsp; οἱ ἄλλοι
&ensp; Σὲ φυλακὴ βαθιὰ στὴ γῆ παραχωμένοι
&ensp; ῍Η ἀποκλεισμένοι σ᾿ ἕναν πύργο μὲ γυναῖκες (ὅ,τι ἀξίζανε)
&ensp; ῾Η περιούσια πόλη μέμφεται καὶ παραδίδει τοὺς καρπούς
&ensp; Χιόνι γυαλιστερὸ κάτω ἀπ᾿ τὰ πέλματα
&ensp; Scribendi in lingua vetera
&ensp; Κατὰ τὰ ἔργα του καθέναν κρίνει

&ensp; Οἱ κάτοικοί της ὅλοι στ᾿ ἄμφια τὴ διασχίζουν
&ensp; Μὲ τὴ νηφάλια τάξη ποὺ μπορεῖ νὰ περιμένει
&ensp; Καθὼς κρατοῦν τὴν ἱστορία κι αὐτὸς ποὺ θὰ χαθεῖ
&ensp; Κινᾶ μὲ κλῆρο καὶ λαὸ νὰ στήσει ἀπελπισίες
&ensp; Θὰ πεῖ τὸ πῶς κι ὁ μύλος θὰ γυρίσει
&ensp; ῞Ενας αὐτὸς κι οἱ πόλεις δυό      τὸν κάνουν τὸν ξεκάνουν

&ensp; ᾿Εραλδικὴ μητρόπολη μήτρα χωρὶς γονεῖς
&nbsp; Σ᾿ ὥρα καλή &emsp; μὲ φθινοπωρινὰ ἰδιόχρωμα
Ποὺ ξεκολλάει ἀπὸ τὰ κράσπεδα ὁ Νοτιάς
῍Ω πῶς σὲ τρέμουν οἱ φιλόσοφοι καὶ λύνουν τὶς ἐνέδρες τους
Καὶ πῶς τὰ σιδερόχτιστα τῆς φαντασίας παιδιὰ φλογίζεις
῍Ω Νινευῒ ἀπ᾿ τὸ τραῦμα σου ἀθεράπευτη
῍Ω τρυγημένη ἀπὸ τὸ μύθο
Μ᾿ ἕνα μονάχα πάταγο μ᾿ ἕνα μακρόσυρτο λυγμό

Καιρὸς ν᾿ ἀφήσεις τὸν ἀπόμερό σου κῆπο
Ἀδειάζοντας τῆς τέχνης σου τὰ ματωμένα κοῦρσα
Καὶ ρίξε κάτι ἀπάνω σου ὅμως ὄχι
Τὸ τρίχινο καπότι «τῆς δεκαετίας»
Ποὺ γρήγορα θὰ λιώσει μόνο βιάσου
Καιρὸς ν᾿ ἀφήσεις τὸ κηπάρι καὶ νὰ πεῖς
῎Εστω καὶ μέσ᾿ ἀπ᾿ τὸν καθρέφτη αὐτὸ τὸ θάμβος μὲ τὸν κίνδυνο
Κάποτε νὰ σ᾿ ἀπεικονίσουν δίχως στόμα

Νὺξ animæ magma &emsp; sulle strade dell’universo
῞Οπου μπορεῖ νὰ ζωντανέψει ἡ λεγεώνα

Οἱ δρόμοι της ἀπορροφοῦν τὰ βήματά μας
Κι ἡ ἐμπειρία ποτὲ δὲν ἐπιστρέφει ἀπὸ τὰ ἔγκατα
Πάλι καλὰ ποὺ ἡ μνήμη τὴν οἰκεῖ
Καὶ χάνεται μαζί της &ensp; μ᾿ ἕνα μονάχα βρόντο
Καὶ τὴ μυριόστομη ἰαχή
&emsp; &emsp; &emsp; &emsp; &emsp; &emsp; &emsp; σὰν κάθετο θυμίαμα
Δίκοπο ἀστροπελέκι.