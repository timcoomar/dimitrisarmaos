---
id: d3b1404a-9f3a-4dc1-99ae-d91f4b4bf9fd
blueprint: poetry
title: 'ΣΤΗΝ ΚΑΜΑΡΗ ΤΗΣ'
updated_by: 1efd0116-a539-4ffd-85b7-6bfe662e5c3a
updated_at: 1670590068
---
<div align="right">
  
Ἀπόψε κυρὰ νύφη
Τῆς πεθερᾶς σου ὁ γιὸς
Θὰ μπεῖ ξεσπαθωμένος
Σὰ φίλος σὰν ὀχτρός.
           Δημοτικό
  
  </div>
         
         
ΔΕΡΜΑ παλάμης ὑγρὸ
      Καὶ ράχη τρυφηλή λεπτόγαια χέρι μακροδάχτυλο
 Πάνω σου τὰ σιγίλια τῆς ὁμίχλης
      Ματιῶν ἐρεθισμένων κι ἀπὸ ποτὲ ὀμορφότερων
 Ποὺ σφούγγισες μὲ τὴν ἀνάστροφη πρὶν λίγο
      Μὲ χάρη ἐλάχιστη      παιδιάτικα
 Σὲ λίγο θὰ παλέψεις μὲ τὸ δαίμονα
      Καὶ θὰ γεμίσεις πάλι
 Ξέχειλα τὶς ραγισματιὲς τῆς ἁμαρτίας     ποὺ ἀφίεται
      Μὰ ἐγὼ γιὰ μιὰ φορὰν ἀκόμα ὡς θὰ σὲ νιώσω
 Βραχνὰ σφιγμένο στὸν αὐχένα     λείχοντάς σε
      Θ᾿ ἀρκέσει αὐτὸ μονάχα
 Θωπεύοντας μιὰν ὀπτασία καπνοῦ
      Θὰ ξαναγειάνω 
 Τὶς χαίνουσες πληγὲς
      Ποὺ δόξα βίας ἀρχαϊκῆς
 Καὶ πάνοπλου φεουδάρχη θρίαμβος σοῦ χαρίσανε
      Γιὰ νά ᾿σαι
 Κάτι μηδαμινό     κάτι     ἕνα τίποτα
      Λιγότερο ἀπὸ φαντασμαγορία παρθένας.