---
id: 5665cd81-0e9d-49fc-bb2e-d931ebb8d709
blueprint: poetry
title: 'Πραμάτεια της αναδρομής'
author: f5da7a42-9c6e-494f-b9e0-7cea2a72ef91
updated_by: f5da7a42-9c6e-494f-b9e0-7cea2a72ef91
updated_at: 1656014779
---
_από του καφενείου το μέσα μέρος_

_Στην Τίνα τον Μίλτο_

Βουτάς με το κεφάλι κι ανασύρεις την αθωότη
Λάθη σωρό που εγίνανε από απειρία και νιότη
Που οφείλονταν σε αδάμαστα θαρρούσες πάθη
Που η υποχωρητικότητα ίσως διευκόλυνε μα παραμέναν λάθη
Που δυναμώσανε ως δια μαγείας
Καθώς μεγάλωναν μες στο κλουβί της εμπειρίας
_Βαρίδι για να πας σε τέτοιο βάθος_
_Γίνεται κι ένα μόνο ύστατο λάθος_

Λάθη όπου η αφετηρία έδωσε χώρο
Και τη διαβίου υιοθετήσαν ανθηρότητα ως όρο
Λάθη που γιγαντώσαν με του λύκου την προβιά
Λάθη-σκυλιά και λάθη-αρνιά
Που αρκούσε να τα δεις με ό,τι γεννήσαν
Κι αμφιβολία μην έχεις ότι λάθη σου δεν ήσαν
_Βαρίδι για να πας σε τέτοιο βάθος_
_Γίνεται κι ένα μόνο ύστατο λάθος_

Λάθη που τα ποτίσαν δάκρυα πολλά
Και που γρασάρει το σαρκίο όπως γερνά
Που τα προστάτεψαν οι πιο αναρμόδιοι σα φαμέγιους τους τα νιώθω
Που φίμωσαν και πνίξαν τη ζωη τ’ όνειρο και τον πόθο
Που βλάστησαν όπου είχε θέση μοναχά η συνωμοσία
Και το άπειρο κατέλαβαν διάστημα με βία
_Βαρίδι για να πας σε τέτοιο βάθος_
_Γίνεται κι ένα μόνο ύστατο λάθος_

Λάθη που αναίσχυντα λικνίζονται στον άγριο καιρό
Με τις κεραίες ανυψωμένες προς το βέβηλο και προς το ιερό
Λάθη χωρίς διαλείμματα που ακόμα καρτερώ
Λάθη που απομυζούν ευθύνη εκκρίνουν πλάνη
Και που κρατώντας άθραυστη αμοιβαία την πλεχτάνη
Βοηθούν έν’ απ’ τους δυο μας να πεθάνει
_Βαρίδι για να πας σε τέτοιο βάθος_
_Γίνεται κι ένα μόνο ύστατο λάθος._